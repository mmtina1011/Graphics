# Points & Lines

Az első feladat célja az alapvető koordinátageometriai ismeretek felelevenítése és az OpenGL-lel való ismerkedés. Az elkészítendő programmal ízlésesen megválasztott szürke háttéren egérkattintásokkal pontokat vehetünk fel, a pontokra egyeneseket illeszthetünk, az egyeneseket tologathatjuk, és végül a kiválasztott egyenesek metszéspontjaiból újabb pontok hozhatók létre. A pontméret 10-es a vonalvastagság 3.

A világ-koordinátarendszer megegyezik a normalizált eszköz-koordinátarendszerrel, azaz a keletkező fénykép (viewport) a (-1,-1) és (1,1) sarokpontú négyzetnek felel meg. A fénykép pedig teljes mértékben lefedi a 600x600 felbontású alkalmazói ablakot. A CPU programban a 2D geometriát külső szemlélettel, azaz a 3D térbe ágyazva kell kezelni. Ez azt jelenti, hogy a 2D pontokhoz és vektorokhoz vec3 típust rendelünk, pontokra a z = 1, vektorokra a z=0 választással. Majd a csúcspont árnyalóban a 3D geometriát 4D-be ágyazzuk be w=1 választással.

Felhasználói oldalról a programnak 4 állapota van, amelyeket rendre a p, l, m, i billentyűkkel lehet kiválasztani:

‘p’: Pont rajzolás, amely az egér bal gombjának lenyomásakor a kurzor helyére egy piros pontot tesz. ’l’: Egyenes rajzolás, amelyhez két meglévő piros pontra kell rákattintani az egér bal gombjával. ’m’: Egyenes eltolás, amelyhez először az egyenest kell kiválasztani az bal egérgombbal, és ha ez sikeres, az egyenes követi a kurzort, azaz az egér lenyomott gomb melletti mozgatását, mindaddig, amíg el nem engedjük az egérgombot. ’i’: Metszéspont, amely két kiválasztott egyenes metszéspontjára (ha létezik) egy új piros pontot tesz. A program a keletkező pontok Descartes koordinátáit, valamint a keletkező egyenesek implicit és parametrikus egyenleteit printf-fel a konzolra kiírja.
